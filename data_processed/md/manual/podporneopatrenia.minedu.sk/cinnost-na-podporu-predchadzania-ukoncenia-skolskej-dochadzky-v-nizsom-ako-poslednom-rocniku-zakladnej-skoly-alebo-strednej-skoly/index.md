# Činnosť na podporu predchádzania ukončenia školskej dochádzky v nižšom ako poslednom ročníku základnej školy alebo strednej školy | Ministerstvo školstva, výskumu, vývoja a mládeže Slovenskej republiky

|
**Opis ****podporného opatrenia**
**Cieľom**** ****podporného opatrenia**** **podľa § 145a, ods. 2, písm. k) školského zákona* - Činnosť na podporu predchádzania ukončenia školskej dochádzky v nižšom ako poslednom ročníku základnej školy alebo strednej školy*** - **je poskytnúť žiakovi v riziku takú podporu, aby bola naplnená jeho potreba úspechu s ohľadom na jeho špecifiká a eliminovať tak predčasné ukončenie školskej dochádzky. Ak sa podarí poskytnúť podporu a zdroje, ktoré sú potrebné pre úspešné dokončenie vzdelávania, môžeme pomôcť zvýšiť pravdepodobnosť, že žiak zostane v škole a dosiahne svoj plný potenciál. Skorší odchod zo školy nielenže pripravuje jednotlivcov o príležitosti na osobný rast, ale tiež obmedzuje ich šance viesť úspešný a plnohodnotný život. Na riešenie tohto problému je možné realizovať celý rad aktivít na podporu prevencie pred ukončením školskej dochádzky pred posledným ročníkom základného alebo stredoškolského vzdelania. Zapojením žiakov, rodičov, pedagógov a širšej komunity môžeme vytvoriť prostredie, ktoré podporuje angažovanosť, motiváciu a odolnosť a v konečnom dôsledku zaisťuje, že každý žiak dosiahne úplné vzdelanie.
**Príčiny predčasného ukončenia školskej dochádzky**:
K predčasnému ukončeniu školskej dochádzky prispieva množstvo faktorov, ktoré sa často zložitým spôsobom prelínajú. Niektoré z kľúčových príčin zahŕňajú:
*Socioekonomické faktory**:* Ekonomická deprivácia, chudoba a obmedzený prístup k zdrojom vytvárajú bariéry pre vzdelávanie. Rodiny, ktoré sa snažia uspokojiť základné potreby, môžu uprednostniť okamžité ekonomické prežitie pred dlhodobými investíciami do vzdelávania svojich detí.
*Ťažkosti v učení**:* Žiaci, ktorí majú problémy s učením sa alebo čelia problémom pri udržiavaní kroku v učení s ostatnými spolužiakmi v triede, môžu byť sklamaní zo svojho výkonu. To môže viesť k frustrácii a nedostatku motivácie, čo v konečnom dôsledku môže viesť k predčasnému ukončeniu školskej dochádzky.
*Osobné problémy:** *Nestabilné rodinné prostredie, domáce konflikty alebo nedostatočná emocionálna podpora môžu výrazne ovplyvniť pohodu a vzdelávací výkon žiaka. Tieto vonkajšie faktory môžu viesť k zvýšenej absencii, zníženej sústredenosti a nakoniec k školskému neúspechu.
*Nedostatok záujmu**: *Keď žiaci nevidia relevantnosť (zmysel) svojho vzdelania pre svoje budúce ciele a ambície, keď sa rodina nezaujíma o ich vzdelávanie, môžu stratiť záujem o štúdium. Absencia praktických a pútavých vzdelávacích stratégii môže taktiež prispieť k predčasnému ukončeniu školskej dochádzky. Podľa správy Inštitútu vzdelávacej politiky v oblasti ranej starostlivosti a vzdelávania boli za najviac ohrozené skupiny identifikované deti zo sociálne znevýhodneného prostredia a deti so zdravotným znevýhodnením. Deti so znevýhodneným majú nižšiu zaškolenosť v materských školách, horšie výsledky v medzinárodných a domácich testovaniach, viac opakujú ročník a vo väčšej miere predčasne ukončujú školskú dochádzku. Ukončenie školskej dochádzky v nižšom, ako poslednom ročníku základnej alebo strednej školy je problém, ktorý môže mať negatívne dôsledky na celý ďalší život žiaka. Z toho dôvodu je veľmi dôležité venovať pozornosť prevencii a podpore žiakov, aby dokončili svoje vzdelávanie v plnom rozsahu. (Hellebrand et al., 2020)
**Dôsledky predčasného ukončenia školskej dochádzky**:
Predčasné ukončenie školskej dochádzky má ďalekosiahle dôsledky pre jednotlivcov, komunity a našu spoločnosť ako celok. Niektoré z najvýznamnejších dôsledkov sú:
*Obmedzené príležitosti**:* Bez ukončeného vzdelania majú žiaci obmedzené vyhliadky na lepšie platené zamestnanie a je pravdepodobnejšie, že uviaznu v cykle chudoby. Vyššia miera nezamestnanosti a nezamestnateľnosť osôb, ktoré predčasne ukončia školskú dochádzku, prispieva k ekonomickej nerovnosti.
*Znížené životné šance**: * Predčasné ukončenie školskej dochádzky často vedie k nižšiemu príjmu, čo má za následok zhoršený zdravotný stav ako aj zvýšenú pravdepodobnosť zapájania sa do nelegálnych aktivít s cieľom zohnať potrebné zdroje. Nedostatočné vzdelanie môže narušiť kvalitu života jednotlivca a naďalej udržiavať sociálne nerovnosti v spoločnosti.
*Sociálne náklady**:* Aj naša spoločnosť berie na seba bremeno predčasného ukončenia školskej dochádzky prostredníctvom zvýšených výdavkov na budúcu sociálnu odkázanosť, vyššie výdavky na zdravotnú starostlivosť, vyššiu mieru kriminality a zníženej ekonomickej produktivity. Pri riešení komplexného problému, ako je predčasné ukončenie školskej dochádzky, by školy mali prejsť od prijímania dočasných, izolovaných opatrení k prijatiu strategického „celoškolského prístupu“. Pri uplatňovaní „celoškolského prístupu“ sa školy vnímajú ako prostredie kooperatívnej výučby, pri ktorej je nápomocná celá školská komunita (vedenie školy, pedagogickí a odborní zamestnanci, zákonní zástupcovia spolu s externými zainteresovanými stranami).
Výsledky štúdie Európskej agentúry pre rozvoj špeciálneho a inkluzívneho vzdelávania naznačujú, že:
- je potrebné zamerať sa na Predčasné ukončenie školskej dochádzky (ďalej PUŠD) ako na súbor procesov, ktoré sú súčasťou života žiaka a nie ako na výsledok,
- rôzne skupiny žiakov sú pri PUŠD vystavené odlišným rizikám,
- opatrenia sa môžu zameriavať na prevenciu, intervenciu a kompenzáciu,
- opatrenia sa musia zameriavať na rôzne úrovne ako kultúra školy, motivácie žiaka a širšie sociálne aspekty života žiakov (Squires, 2017).
Problém PUŠD sa týka niektorých regiónov viac a niektorých menej, keďže sa jedná o fenomén spätý najmä s chudobou a so sociálnym vylúčením. Najväčší výskyt takýchto prípadov možno očakávať tam, kde je najvyššia miera chudoby a nezamestnanosti.
Odporúčané súvisiace materiály vydané Ministerstvom školstva, výskumu, vývoja a mládeže Slovenskej republiky:
|
|
**Cieľová skupina ****podporného opatrenia**
Pre všetkých žiakov v riziku školského neúspechu alebo predčasného ukončenia školskej dochádzky.
Sú to napríklad:
- žiak opakujúci ročník,
- žiak s výrazne zhoršeným prospechom oproti minulému štvrťroku v konkrétnom vyučovacom predmete,
- žiak so zvýšeným počtom vymeškaných neospravedlnených hodín oproti priemeru daného ročníka,
- žiak so zvýšeným počtom vymeškaných ospravedlnených hodín oproti priemeru daného ročníka,
- žiak, ktorý je dieťaťom z rodiny v hmotnej núdzi,
- žiak, ktorý pochádza zo SZP,
- žiak po návrate zo zahraničia,
- žiak s odlišným materinským jazykom,
- žiak so zdravotným znevýhodnením,
- žiak so sklonom k samotárstvu, nezáujmu, apatii, úzkosti,
- žiak s problémami v emocionálnej rovine (silné emócie, nepriateľské správanie sa voči spolužiakom, prudká zmena nálad),
- žiak, ktorý môže byť sociálne vylučovaný, šikanovaný a pod.,
- žiak, ktorý neprejavuje záujem o školu,
- žiak s dlhodobo nepriaznivým domácim prostredím,
- žiak, ktorý sa ocitol v náhlej kritickej situácii v rodine,
- iné...
|
|
**Forma poskytovania ****podporného opatrenia**
Ak žiak v edukačnom procese zlyháva, škola prostredníctvom pravidelného monitoringu odhalí možné podporné opatrenia pre konkrétneho žiaka (minimálne raz za štvrťrok). Predčasné ukončovanie školskej dochádzky je v mnohých prípadoch vyvrcholením školských neúspechov, ktorým žiaci v riziku dlhodobo čelia. V prípade potreby sa žiakovi ohrozenému rizikom predčasného ukončenia školskej dochádzky poskytne podpora formou:
- rozšíreného času na učenie sa (realizované prostredníctvom mentoringu a tútoringu rovesníkov, alebo starších žiakov či dobrovoľníkov),
- rovesníckych programov,
- spoluprácou so zákonnými zástupcami žiaka,
- spoluprácou s relevantnými externými subjektami,
- kombináciou vyššie uvedených.
|
